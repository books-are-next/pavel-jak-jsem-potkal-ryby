<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Můžou tě i&nbsp;zabít">
    <meta name="apple-mobile-web-app-capable" content="yes">
    <title>Můžou tě i&nbsp;zabít</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./jak_jsem_potkal_ryby_012.html">
    <link rel="next" href="./jak_jsem_potkal_ryby_014.html">
    <meta name="nb-order" content="9">
    <link rel="self" href="jak_jsem_potkal_ryby_013.html">
    <meta name="nb-identifier" content="pavel-jak-jsem-potkal-ryby-22b7f3b">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2361" data-nb-chars="13446">
    <nav role="doc-toc">
      <ul class="plain section">
        <li><a href="jak_jsem_potkal_ryby_005.html">Dětství</a></li>
        <li><a href="jak_jsem_potkal_ryby_006.html">Koncert</a></li>
        <li><a href="jak_jsem_potkal_ryby_007.html">Černá štika</a></li>
        <li><a href="jak_jsem_potkal_ryby_008.html">Moje první ryba</a></li>
        <li><a href="jak_jsem_potkal_ryby_009.html">Souboj o štiky</a></li>
        <li><a href="jak_jsem_potkal_ryby_010.html">Pod Šímovic skálou</a></li>
        <li><a href="jak_jsem_potkal_ryby_011.html">Jak jsme s tatínkem servírovali úhořům</a></li>
        <li><a href="jak_jsem_potkal_ryby_012.html">Bílé hřiby</a></li>
        <li><a href="jak_jsem_potkal_ryby_013.html">Můžou tě i zabít</a></li>
        <li><a href="jak_jsem_potkal_ryby_014.html">Dlouhá míle</a></li>
        <li><a href="jak_jsem_potkal_ryby_015.html">Odvážný mladý muž</a></li>
        <li><a href="jak_jsem_potkal_ryby_016.html">U Prošků po válce</a></li>
        <li><a href="jak_jsem_potkal_ryby_017.html">Malý pstruh</a></li>
        <li><a href="jak_jsem_potkal_ryby_018.html">Dlouhý Honza</a></li>
        <li><a href="jak_jsem_potkal_ryby_019.html">S ponorkou na ryby</a></li>
        <li><a href="jak_jsem_potkal_ryby_020.html">Palamidy</a></li>
        <li><a href="jak_jsem_potkal_ryby_021.html">Návraty</a></li>
        <li><a href="jak_jsem_potkal_ryby_022.html">Pumprdentlich</a></li>
        <li><a href="jak_jsem_potkal_ryby_023.html">Žehlička</a></li>
        <li><a href="jak_jsem_potkal_ryby_024.html">Přijeď, báječně si zachytáš!</a></li>
        <li><a href="jak_jsem_potkal_ryby_025.html">Zloděj prutů</a></li>
        <li><a href="jak_jsem_potkal_ryby_026.html">Jak jsme zahynuli na rybách</a></li>
        <li><a href="jak_jsem_potkal_ryby_027.html">Jak jsme nezahynuli na rybách</a></li>
        <li><a href="jak_jsem_potkal_ryby_028.html">Boty Made in Italy</a></li>
        <li><a href="jak_jsem_potkal_ryby_029.html">Zlatí úhoři</a></li>
        <li><a href="jak_jsem_potkal_ryby_030.html">Epilog</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jak_jsem_potkal_ryby_012.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="16"><span class="idea" data-nb-ref-number="1" id="idea1" data-nb-words="4" data-nb-chars="16">Můžou tě i&nbsp;zabít</span></h1>
        <section>
          <p class="chunk" data-nb-ref-number="2" data-nb-words="73" data-nb-chars="446"><span class="idea" data-nb-ref-number="2" id="idea2" data-nb-words="73" data-nb-chars="446">V&nbsp;Buštěhradě byly rybníky dva. Oba rybníky dělila hráz a&nbsp;topoly a&nbsp;silnice. Nový rybník mě&nbsp;nikdy nelákal. Měl takové studené břehy, převážně z&nbsp;kamenů a&nbsp;cihel. Starý rybník byl jiný. Část břehů měl z&nbsp;husích trávníčků. Voněl potůčkem, který do&nbsp;něho přitékal kolem Opltovic hospody, a&nbsp;čpěl močůvkou, vytékající ze&nbsp;selských stavení. Voněl starými vrbami a&nbsp;bahnem, ve&nbsp;kterém si&nbsp;kapři vyvalovali pupky, a&nbsp;voněl pivem, které tu&nbsp;šumělo v&nbsp;blízkém pivovaru.</span></p>
          <p class="chunk" data-nb-ref-number="3" data-nb-words="55" data-nb-chars="331"><span class="idea" data-nb-ref-number="3" id="idea3" data-nb-words="55" data-nb-chars="331">Ve&nbsp;středu mé&nbsp;pozornosti plavali kapři, kteří sem byli nově vysazeni. Nemohl jsem zapomenout na&nbsp;křivoklátského okouna a&nbsp;bojovné parmy, které jsem kdysi chytal. Ryby mi&nbsp;pluly v&nbsp;krvi, chtěl jsem je&nbsp;zase lovit. Na&nbsp;Buštěhradě nebylo kde. Nikde neteče pořádný potok ani řeka. Jsou tu&nbsp;jen rybníky s&nbsp;výstrahami, že&nbsp;chytání ryb je&nbsp;zakázáno.</span></p>
          <p class="chunk" data-nb-ref-number="4" data-nb-words="85" data-nb-chars="489"><span class="idea" data-nb-ref-number="4" id="idea4" data-nb-words="85" data-nb-chars="489">Díval jsem se&nbsp;na&nbsp;kapry, jak bezstarostně bloumají vodou a&nbsp;jak zřejmě o&nbsp;něčem přemýšlejí. Stěhovali se&nbsp;v&nbsp;rybníce z&nbsp;místa na&nbsp;místo a&nbsp;jezdili v&nbsp;houfu jak vojska. Cestovali v&nbsp;kruzích a&nbsp;pásli se. Když se&nbsp;stíny topolů sklonily k&nbsp;mému rybníku, vylezl jsem si&nbsp;na&nbsp;vrbu a&nbsp;tiše jsem jim vyprávěl. Zdálo se&nbsp;mi, že&nbsp;špicují uši a&nbsp;naslouchají. Byli krásní, mosazně zlatí, a&nbsp;když dělali stojky a&nbsp;kotrmelce na&nbsp;hlavě, viděl jsem jejich žlutá, vypasená břicha. Zaměstnanci pivovaru jim je&nbsp;přikrmovali mlátem.</span></p>
          <p class="chunk" data-nb-ref-number="5" data-nb-words="264" data-nb-chars="1484"><span class="idea" data-nb-ref-number="5" id="idea5" data-nb-words="264" data-nb-chars="1484">Tenkrát jsme potřebovali příjemné, tučné kapří maso pro sebe a&nbsp;na výměnu. Za&nbsp;mouku, chleba a&nbsp;za cigarety pro maminku. Žil jsem už&nbsp;jenom s&nbsp;maminkou, ostatní byli v&nbsp;koncentráku. Stále jsem kapry dost neznal. Musel jsem vědět, kdy mají dobrou a&nbsp;kdy špatnou náladu, kdy mají hlad a&nbsp;kdy zas plný břich a&nbsp;kdy mají chuť si&nbsp;hrát. Musel jsem vědět, kde plují a&nbsp;kde je&nbsp;marné na&nbsp;ně&nbsp;čekat. Už&nbsp;jsem měl nachystán pevný krátký proutek, vlasec, splávek a&nbsp;háček. Nemohl jsem začít, dokud nepoznám své nepřátele. Nepřátelé nebyli kapři, ale především lidé. Z&nbsp;oken zámku se&nbsp;ozývala sladká německá gramofonová píseň Lily Marlén a&nbsp;k&nbsp;hostinám se&nbsp;podávali právě kapři. Ve&nbsp;městě žilo několik udavačů a&nbsp;ti měli okna dokořán, aby nic nepřeslechli a&nbsp;o&nbsp;nic nepřišli. A&nbsp;taky bydlel v&nbsp;Buštěhradě pan František Záruba, který kapry hlídal. Byl to&nbsp;první porybný, se&nbsp;kterým jsem se&nbsp;v&nbsp;životě setkal. Musel jsem ho&nbsp;poznat jako ty&nbsp;kapry. Kdy má&nbsp;dobrou náladu a&nbsp;kdy špatnou, kdy chodí jíst, kdy chodí k&nbsp;rybníkům, a&nbsp;kdy tam ani nevkročí. Musel jsem se&nbsp;s&nbsp;ním seznámit. Narazil jsem si&nbsp;hluboko dědečkovu starou bekovku, oblékl jeho ošumělé šaty a&nbsp;kulhal jsem. Nesměl si&nbsp;mě&nbsp;vštípit do&nbsp;paměti. Když jsem ho&nbsp;poprvé spatřil, ustrnul jsem. Byl přihrblý, měl snad hrb jako zvoník od&nbsp;Matky Boží v&nbsp;Paříži, ten ubohý Quasimodo. A&nbsp;byl malý. Nemohl dělat dlouhé kroky ani skoky, nedovedl rychle utíkat. Nikdy by&nbsp;mě&nbsp;nedohonil. Ale od&nbsp;maminky jsem věděl, že&nbsp;někteří tito lidé mohou být moc zlí. Mstí se&nbsp;lidem za&nbsp;to, že&nbsp;je&nbsp;poznamenal bůh.</span></p>
          <p class="chunk" data-nb-ref-number="6" data-nb-words="14" data-nb-chars="78"><span class="idea" data-nb-ref-number="6" id="idea6" data-nb-words="14" data-nb-chars="78">K&nbsp;lesíku směrem na&nbsp;Dříň jsem chodil trénovat běh, abych v&nbsp;případě nouze utekl.</span></p>
          <p class="chunk" data-nb-ref-number="7" data-nb-words="24" data-nb-chars="132"><span class="idea" data-nb-ref-number="7" id="idea7" data-nb-words="24" data-nb-chars="132">Pak jsem se&nbsp;šel večer podívat na&nbsp;kapry, jestli nezměnili své zvyky. V&nbsp;určenou dobu se&nbsp;chvíli co&nbsp;chvíli objevil temný stín pod vrbou.</span></p>
          <p class="chunk" data-nb-ref-number="8" data-nb-words="10" data-nb-chars="56"><span class="idea" data-nb-ref-number="8" id="idea8" data-nb-words="10" data-nb-chars="56">Druhý den už&nbsp;jsem přišel s&nbsp;krátkým proutkem pod kabátem.</span></p>
          <p class="chunk" data-nb-ref-number="9" data-nb-words="29" data-nb-chars="160"><span class="idea" data-nb-ref-number="9" id="idea9" data-nb-words="29" data-nb-chars="160">Na&nbsp;hrázi stál hostinský Josef Oplt a&nbsp;prohlížel si&nbsp;mě&nbsp;svým jedním okem, to&nbsp;druhé měl mrtvé, skleněné. Slušně jsem ho&nbsp;pozdravil a&nbsp;v&nbsp;duchu jsem se&nbsp;strachem modlil:</span></p>
          <p class="chunk" data-nb-ref-number="10" data-nb-words="32" data-nb-chars="182"><span class="idea" data-nb-ref-number="10" id="idea10" data-nb-words="32" data-nb-chars="182">„Panebože na&nbsp;nebi, nezraď mě. Pane Oplt, vy&nbsp;mě&nbsp;také nezraďte. Vždyť náš dědeček Ferdinand k&nbsp;vám chodil na&nbsp;mariáš a&nbsp;nechal u&nbsp;vás spousty peněz. Aspoň to&nbsp;říkala babička Malvína. Amen.“</span></p>
          <p class="chunk" data-nb-ref-number="11" data-nb-words="142" data-nb-chars="824"><span class="idea" data-nb-ref-number="11" id="idea11" data-nb-words="142" data-nb-chars="824">Vyškrabal jsem se&nbsp;na&nbsp;vrbu a&nbsp;vyndal proutek. Připevnil jsem těsto a&nbsp;udělal vábivou kuličku. Kolem rybníka byl klid a&nbsp;bylo sem špatně vidět. Z&nbsp;pivovaru se&nbsp;kouřilo a&nbsp;pivo se&nbsp;vařilo v&nbsp;kotlích. Potůček voněl a&nbsp;šuměly vrby. Němci zavřeli okna zámku, protože už&nbsp;bylo chladno. Špiclové zalezli domů. František Záruba večeřel. V&nbsp;té době mi&nbsp;zabral první kapr. Splávek se&nbsp;nejdřív natřásal jak baletka a&nbsp;pak hupsnul pod vodu a&nbsp;vzápětí pod vrbu. Škubl jsem a&nbsp;ucítil silný tah. Byl to&nbsp;udatný kapr. Cloumal mým krátkým prutem, nakonec lapal po&nbsp;vzduchu a&nbsp;vzdal se. Krasavec. Mosazně zlatý a&nbsp;měl žluté pivovarnické břicho, nacpané mlátem. Vytáhl jsem ještě jednoho a&nbsp;klidil se&nbsp;pryč jak kočka s&nbsp;rybami. Musel jsem být u&nbsp;rybníka co&nbsp;nejkratší dobu, s&nbsp;každou minutou se&nbsp;pro mě&nbsp;zvyšovalo nebezpečí. Minul jsem pana Oplta, kouřil cigaretu a&nbsp;mlčel.</span></p>
          <p class="chunk" data-nb-ref-number="12" data-nb-words="29" data-nb-chars="161"><span class="idea" data-nb-ref-number="12" id="idea12" data-nb-words="29" data-nb-chars="161">Maminka mi&nbsp;doma dala pusu za&nbsp;ty&nbsp;kapry, vždyť byl čtvrtý rok války a&nbsp;jídla bylo pomálu. A&nbsp;ani si, chudinka, neuvědomila, že&nbsp;to&nbsp;může skončit jedině velkým malérem.</span></p>
          <p class="chunk" data-nb-ref-number="13" data-nb-words="57" data-nb-chars="333"><span class="idea" data-nb-ref-number="13" id="idea13" data-nb-words="57" data-nb-chars="333">Brzy o&nbsp;mně věděli. Někdo to&nbsp;řekl. Někdo z&nbsp;těch udavačských oken mě&nbsp;udal Zárubovi. Cítil jsem, jak se&nbsp;kolem mne stahují pavučiny, viděl jsem mraky nad mým starým rybníkem. Rybník mi&nbsp;připadal poslední dobou zlý, cloumal s&nbsp;ním vítr a&nbsp;vlny výhrůžně pleskaly o&nbsp;travnaté břehy. Také pivovar mi&nbsp;připadal nepřívětivý a&nbsp;pivo na&nbsp;dálku smrdělo.</span></p>
          <p class="chunk" data-nb-ref-number="14" data-nb-words="238" data-nb-chars="1410"><span class="idea" data-nb-ref-number="14" id="idea14" data-nb-words="238" data-nb-chars="1410">Chytil jsem několik dalších kaprů a&nbsp;dostal jsem strach. Všichni z&nbsp;naší rodiny byli už&nbsp;v&nbsp;koncentráku, anebo byli mrtví. Babičku Malvínu, která vyčítala dědečkovi Ferdinandovi, že&nbsp;chodí na&nbsp;mariáš, prý zplynovali v&nbsp;Osvětimi. Když jsem ležel ve&nbsp;své studené posteli, zavřel jsem oči a&nbsp;viděl šedé letadlo typu Heinkel s&nbsp;černými kříži na&nbsp;křídlech, jak vrhá bomby. Potom jsem si&nbsp;vzal trepky a&nbsp;chodil tiše po&nbsp;tom strašně velkém, prokletém mrtvém domě. Našlapoval jsem kolem své drobné spící maminky, která obrovsky trpěla jenom proto, že&nbsp;si&nbsp;jednou vzala před bohem Žida a&nbsp;nechtěla se&nbsp;s&nbsp;ním před lidmi rozejít. Pozoroval jsem ji, měla už&nbsp;vrásky na&nbsp;čele, dělala tu&nbsp;nejtěžší práci na&nbsp;polích. Možná, že&nbsp;dnes vůbec nevečeřela. Vypadala jak drobné dítě a&nbsp;já jsem si&nbsp;připadal dospělý, zůstal jsem už&nbsp;jediný a&nbsp;poslední muž v&nbsp;domě. Sešel jsem po&nbsp;kamenných schodech do&nbsp;přízemí a&nbsp;našlapoval jsem kolem dveří, za&nbsp;kterými nikdo nebydlel, jenom duše mrtvých. Tady kdysi žila slečna Hassoldová z&nbsp;pošty, teď odpočívá na&nbsp;buštěhradském hřbitově. Všude pavouci s&nbsp;kříži na&nbsp;hřbetech a&nbsp;pavučiny. Vešel jsem do&nbsp;kvelbu. V&nbsp;kameninové díži plaval poslední kapr, kterého jsem chytil. Jezdil jen v&nbsp;krátkých úsecích sem a&nbsp;tam, když narazil otupělou hubičkou na&nbsp;kamennou stěnu, vracel se&nbsp;zpátky. Mě&nbsp;si&nbsp;vůbec nevšímal, jako by&nbsp;věděl, že&nbsp;jsem mu&nbsp;vyprávěl pohádky o&nbsp;tom, že&nbsp;ve&nbsp;světě je&nbsp;ráj, a&nbsp;potom jsem ho&nbsp;podvedl jako ostatní lidé, kteří slibují ráj.</span></p>
          <p class="chunk" data-nb-ref-number="15" data-nb-words="24" data-nb-chars="131"><span class="idea" data-nb-ref-number="15" id="idea15" data-nb-words="24" data-nb-chars="131">Zítra půjdu znovu k&nbsp;rybníku a&nbsp;dám mu&nbsp;sem bratříčka a&nbsp;sestru. Všichni budou mít zlaté oči a&nbsp;budou jimi svítit jak zlatými lucernami.</span></p>
          <p class="chunk" data-nb-ref-number="16" data-nb-words="93" data-nb-chars="503"><span class="idea" data-nb-ref-number="16" id="idea16" data-nb-words="93" data-nb-chars="503">Druhý den navečer, když se&nbsp;zavřela zámecká okna a&nbsp;kdy Záruba usedl k&nbsp;večeři, vzal jsem zas svůj krátký proutek a&nbsp;šel na&nbsp;hráz. Kolem topolů, z&nbsp;kterých padaly dolů lupínkové lístky, a&nbsp;kolem pana Oplta, který stál na&nbsp;hrázi a&nbsp;hulil. Z&nbsp;vrby jsem chytil prvního kapra. Objevil se, vcucnul těsto a&nbsp;potápěl se&nbsp;jak ponorka. Dal jsem ho&nbsp;do&nbsp;brašny a&nbsp;přikryl hadrem, aby sebou neplácal. Když jsem se&nbsp;pokoušel o&nbsp;druhého, objevil se&nbsp;Záruba. Nebyl tedy na&nbsp;večeři. Byl u&nbsp;rybníka a&nbsp;číhal na&nbsp;mě. Běžel od&nbsp;studny a&nbsp;křičel:</span></p>
          <p class="chunk" data-nb-ref-number="17" data-nb-words="3" data-nb-chars="23"><span class="idea" data-nb-ref-number="17" id="idea17" data-nb-words="3" data-nb-chars="23">„Stůj! Stůj, darebáku!“</span></p>
          <p class="chunk" data-nb-ref-number="18" data-nb-words="30" data-nb-chars="174"><span class="idea" data-nb-ref-number="18" id="idea18" data-nb-words="30" data-nb-chars="174">Utíkal těžce a&nbsp;pomalu. Vzal jsem proutek a&nbsp;vyrazil jak závodní kůň. Doběhl jsem až&nbsp;k&nbsp;Opltovi stojícímu pod stromy. Oplt mi&nbsp;mlčky ukázal na&nbsp;otevřená vrátka svého dvorku. Řekl:</span></p>
          <p class="chunk" data-nb-ref-number="19" data-nb-words="4" data-nb-chars="21"><span class="idea" data-nb-ref-number="19" id="idea19" data-nb-words="4" data-nb-chars="21">„Zamkni se&nbsp;do&nbsp;kůlny!“</span></p>
          <p class="chunk" data-nb-ref-number="20" data-nb-words="43" data-nb-chars="228"><span class="idea" data-nb-ref-number="20" id="idea20" data-nb-words="43" data-nb-chars="228">A&nbsp;za chvíli jsem slyšel, jak Záruba sípá a&nbsp;jak se&nbsp;s&nbsp;Opltem o&nbsp;něco přou. Slyšel jsem také bratříčka kapra, jak v&nbsp;brašně oddychuje, ale sám jsem skoro nedýchal. Měl jsem strašný strach. Lidé jako Záruba jsou zlí. Můžou tě&nbsp;i&nbsp;zabít.</span></p>
          <p class="chunk" data-nb-ref-number="21" data-nb-words="12" data-nb-chars="61"><span class="idea" data-nb-ref-number="21" id="idea21" data-nb-words="12" data-nb-chars="61">Pan Oplt mi&nbsp;otevřel asi za&nbsp;hodinu, mohl jsem jít klidně domů.</span></p>
          <p class="chunk" data-nb-ref-number="22" data-nb-words="29" data-nb-chars="163"><span class="idea" data-nb-ref-number="22" id="idea22" data-nb-words="29" data-nb-chars="163">Příští den jsem šel znovu, protože jsem si&nbsp;myslel, že&nbsp;by&nbsp;nikoho nenapadlo, že&nbsp;budu mít takovou drzost. Oplt tam už&nbsp;nestál, zřejmě s&nbsp;tím nechtěl mít nic společného.</span></p>
          <p class="chunk" data-nb-ref-number="23" data-nb-words="82" data-nb-chars="463"><span class="idea" data-nb-ref-number="23" id="idea23" data-nb-words="82" data-nb-chars="463">Sotva jsem se&nbsp;usadil na&nbsp;vrbě, objevil se&nbsp;Záruba. V&nbsp;ruce držel krátkou hůl, která se&nbsp;podobala pendreku a&nbsp;kterou by&nbsp;se&nbsp;dal vytlouct mozek mláděte, jako jsem byl já. Rázem jsem pochopil, že&nbsp;Záruba je&nbsp;moudrý a&nbsp;chytrý jako Quasimodo. Je&nbsp;to&nbsp;nebezpečnější nepřítel než Němci v&nbsp;zámku anebo udavači v&nbsp;oknech. Poznal mé&nbsp;zvyky, pochopil, že&nbsp;mám v&nbsp;žilách pytláckou krev. Nikdy mu&nbsp;neuteču, nakonec mě&nbsp;dostihne se&nbsp;svou krátkou tvrdou holí a&nbsp;zbije mě&nbsp;do&nbsp;němoty, anebo mě&nbsp;zabije.</span></p>
          <p class="chunk" data-nb-ref-number="24" data-nb-words="7" data-nb-chars="42"><span class="idea" data-nb-ref-number="24" id="idea24" data-nb-words="7" data-nb-chars="42">Nechal jsem ho&nbsp;ještě kus přiblížit. Volal:</span></p>
          <p class="chunk" data-nb-ref-number="25" data-nb-words="7" data-nb-chars="45"><span class="idea" data-nb-ref-number="25" id="idea25" data-nb-words="7" data-nb-chars="45">„Stůj, ty&nbsp;parchante! Stůj, ty&nbsp;zasranej Žide!“</span></p>
          <p class="chunk" data-nb-ref-number="26" data-nb-words="112" data-nb-chars="584"><span class="idea" data-nb-ref-number="26" id="idea26" data-nb-words="112" data-nb-chars="584">Srdce mě&nbsp;už&nbsp;nebolelo při urážkách, zvykl jsem si&nbsp;na&nbsp;ně&nbsp;během války. Seskočil jsem z&nbsp;vrby, přeběhl lehce násep a&nbsp;proběhl mezi topoly. Cítil jsem se&nbsp;lehký jako pírko a&nbsp;věděl jsem, že&nbsp;mě&nbsp;nemůže chytit. Jediný z&nbsp;naší rodiny jsem neměl na&nbsp;nohou okovy a&nbsp;na krku řetěz. A&nbsp;tak jsem běžel jako volný pták do&nbsp;polí a&nbsp;utíkal pěšinami až&nbsp;k&nbsp;modrému lesu. Spal jsem pod smrky a&nbsp;slyšel v&nbsp;noci sovy. Do&nbsp;našeho domu jsem se&nbsp;vrátil až&nbsp;ráno. Maminka mi&nbsp;řekla, že&nbsp;večer pro mě&nbsp;přišli četníci s&nbsp;puškami a&nbsp;nasazenými bodáky. Potom se&nbsp;rozplakala a&nbsp;klekla přede mnou na&nbsp;kolena, abych už&nbsp;nikdy nešel k&nbsp;rybníku.</span></p>
          <p class="chunk" data-nb-ref-number="27" data-nb-words="17" data-nb-chars="107"><span class="idea" data-nb-ref-number="27" id="idea27" data-nb-words="17" data-nb-chars="107">Četníci už&nbsp;nepřišli. Náš známý strážmistr Knesl nám řekl, že&nbsp;Záruba byl na&nbsp;četnické stanici, kde prohlásil:</span></p>
          <p class="chunk" data-nb-ref-number="28" data-nb-words="14" data-nb-chars="75"><span class="idea" data-nb-ref-number="28" id="idea28" data-nb-words="14" data-nb-chars="75">„S&nbsp;tím smradem si&nbsp;to&nbsp;vyřídím. To&nbsp;je&nbsp;moje záležitost. Já&nbsp;jsem tady porybný.“</span></p>
          <p class="chunk" data-nb-ref-number="29" data-nb-words="92" data-nb-chars="541"><span class="idea" data-nb-ref-number="29" id="idea29" data-nb-words="92" data-nb-chars="541">Obcházel jsem rybníky velkým kruhem, namluvil jsem si, že&nbsp;v&nbsp;nich plavou krokodýlové a&nbsp;žraloci. A&nbsp;také že&nbsp;v&nbsp;nich jsou chobotnice, které mě&nbsp;stáhnou do&nbsp;hlubin a&nbsp;vypustí ze&nbsp;sebe modrý inkoust značky Barock, aby mě&nbsp;maminka nenašla a&nbsp;nemohla mě&nbsp;pohřbít do&nbsp;tichého hrobu k&nbsp;slečně Hassoldové na&nbsp;buštěhradský hřbitov. Rybník pro mne přestal existovat. Zapomněl jsem na&nbsp;něj. Věnoval jsem se&nbsp;fotbalu a&nbsp;lesu. A&nbsp;musel jsem taky pracovat. Chodit na&nbsp;klásky, z&nbsp;kterých jsme vytloukali zrnka obilí, anebo vybírat na&nbsp;haldy uhlí, abychom měli v&nbsp;zimě čím topit.</span></p>
          <p class="chunk" data-nb-ref-number="30" data-nb-words="41" data-nb-chars="227"><span class="idea" data-nb-ref-number="30" id="idea30" data-nb-words="41" data-nb-chars="227">A&nbsp;pak už&nbsp;nevím, jak se&nbsp;to&nbsp;stalo, šel jsem do&nbsp;kvelbu a&nbsp;držel jsem v&nbsp;ruce zase proutek. Motala se&nbsp;mi&nbsp;hlava. Hlupáčku, ve&nbsp;Starém rybníku nikdy nebyli žraloci a&nbsp;chobotnice. Ve&nbsp;Starém jsou stovky kapříčků bratříčků se&nbsp;zlatýma očima.</span></p>
          <p class="chunk" data-nb-ref-number="31" data-nb-words="4" data-nb-chars="23"><span class="idea" data-nb-ref-number="31" id="idea31" data-nb-words="4" data-nb-chars="23">Nemohl jsem to&nbsp;vydržet.</span></p>
          <p class="chunk" data-nb-ref-number="32" data-nb-words="84" data-nb-chars="455"><span class="idea" data-nb-ref-number="32" id="idea32" data-nb-words="84" data-nb-chars="455">Za&nbsp;šera jsem vyšel. Minul jsem topoly a&nbsp;hráz, kde nikdo nestál. Snad jsem vyšel brzy, bylo ještě vidět. Ale už&nbsp;jsem šel, nechtěl jsem se&nbsp;vracet. Nezastavil jsem se&nbsp;u&nbsp;vrby, šel jsem až&nbsp;k&nbsp;pumpě na&nbsp;břehu rybníka. Abych ho&nbsp;viděl z&nbsp;dálky, kdyby šel. Vedly ke&nbsp;mně tři přístupové cesty. Jedna kolem rybníka, druhá z&nbsp;opačné strany, také kolem vody. A&nbsp;třetí úzká ulička nahoru ke&nbsp;škole. Jednou z&nbsp;těch tří cest mohl přijít, na&nbsp;dvě zbývající strany jsem mohl utíkat.</span></p>
          <p class="chunk" data-nb-ref-number="33" data-nb-words="55" data-nb-chars="323"><span class="idea" data-nb-ref-number="33" id="idea33" data-nb-words="55" data-nb-chars="323">Rozbalil jsem proutek a&nbsp;nahodil jsem. Pocítil jsem nevýslovné blaho, když se&nbsp;splávek kolíbal po&nbsp;vodě. Voda byla zelená jak lesní tráva a&nbsp;voněla rybkami. U&nbsp;mělčiny kuňkaly žáby a&nbsp;z&nbsp;pivovaru se&nbsp;ozýval pravidelný hukot strojů. Splávek se&nbsp;začal otřásat. Byl jsem zakoukán do&nbsp;vody, když jsem si&nbsp;uvědomil, že&nbsp;něco není v&nbsp;pořádku.</span></p>
          <p class="chunk" data-nb-ref-number="34" data-nb-words="118" data-nb-chars="692"><span class="idea" data-nb-ref-number="34" id="idea34" data-nb-words="118" data-nb-chars="692">Zvedl jsem hlavu a&nbsp;strnul jsem. Podél jednoho břehu rybníka ke&nbsp;mně postupoval tiše chlap, kterého jsem neznal. A&nbsp;z&nbsp;druhého konce rybníka šel druhý. Zahodil jsem proutek do&nbsp;vody. Nohy jsem měl jako odumřelé. U&nbsp;rybníka se&nbsp;rozhostilo ticho, slyšel jsem své srdce zvonící na&nbsp;poplach. A&nbsp;pak jsem se&nbsp;odrazil. Přeskočil jsem obrubu pumpy a&nbsp;vyrazil uličkou nahoru ke&nbsp;škole. To&nbsp;byla moje třetí a&nbsp;jediná možnost. Protahoval jsem kroky a&nbsp;uvědomil si&nbsp;znovu to&nbsp;ticho ve&nbsp;městě. Celé město zřejmě sledovalo můj závod, skoro celé město mi&nbsp;fandilo. Okna zámku byla otevřená a&nbsp;z&nbsp;nich vyhlíželi Němci dalekohledy na&nbsp;očích. Také okna udavačů byla dokořán a&nbsp;z&nbsp;nich se&nbsp;vykláněli kostnatí mužíci se&nbsp;svými paničkami.</span></p>
          <p class="chunk" data-nb-ref-number="35" data-nb-words="5" data-nb-chars="35"><span class="idea" data-nb-ref-number="35" id="idea35" data-nb-words="5" data-nb-chars="35">Utíkal jsem dlouhými kroky uličkou.</span></p>
          <p class="chunk" data-nb-ref-number="36" data-nb-words="46" data-nb-chars="285"><span class="idea" data-nb-ref-number="36" id="idea36" data-nb-words="46" data-nb-chars="285">Zahnul jsem do&nbsp;poslední zatáčky. Přede mnou se&nbsp;objevil samotný Záruba. Stál rozkročen uprostřed uličky jak černí gestapáci, kteří k&nbsp;nám občas jezdívali na&nbsp;prohlídku. A&nbsp;v&nbsp;ruce držel tu&nbsp;krátkou hůl, která se&nbsp;podobala pendreku. Po&nbsp;obou stranách uličky čněly zdi, odnikud sem nebylo vidět.</span></p>
          <p class="chunk" data-nb-ref-number="37" data-nb-words="27" data-nb-chars="147"><span class="idea" data-nb-ref-number="37" id="idea37" data-nb-words="27" data-nb-chars="147">Poklesla mi&nbsp;kolena. Chytil mě&nbsp;za&nbsp;ruku, čekal jsem ránu klackem, a&nbsp;tak jsem se&nbsp;skrčil. Ale nic se&nbsp;nedělo. Vzhlédl jsem k&nbsp;němu. Nařizoval mi&nbsp;důrazně:</span></p>
          <p class="chunk" data-nb-ref-number="38" data-nb-words="1" data-nb-chars="7"><span class="idea" data-nb-ref-number="38" id="idea38" data-nb-words="1" data-nb-chars="7">„Křič!“</span></p>
          <p class="chunk" data-nb-ref-number="39" data-nb-words="3" data-nb-chars="20"><span class="idea" data-nb-ref-number="39" id="idea39" data-nb-words="3" data-nb-chars="20">Zprvu jsem nechápal.</span></p>
          <p class="chunk" data-nb-ref-number="40" data-nb-words="3" data-nb-chars="22"><span class="idea" data-nb-ref-number="40" id="idea40" data-nb-words="3" data-nb-chars="22">„Tak, krucinál, křič!“</span></p>
          <p class="chunk" data-nb-ref-number="41" data-nb-words="67" data-nb-chars="388"><span class="idea" data-nb-ref-number="41" id="idea41" data-nb-words="67" data-nb-chars="388">Pochopil jsem. Musel jsem křičet pro Němce v&nbsp;zámeckých oknech a&nbsp;pro udavače. Křičel jsem, jako jsem jednou slyšel kvičet prase, když ho&nbsp;zabíjeli u&nbsp;dědečka Ferdinanda z&nbsp;browningu a&nbsp;ani první a&nbsp;ani druhou ranou ho&nbsp;pořádně netrefili. Ječel jsem už&nbsp;opravdově, tak jako jsem se&nbsp;dřív pokoušel důrazně běžet. Záruba stál u&nbsp;zdi a&nbsp;švihal vzduch tvrdou krátkou holí. Potom se&nbsp;mnou zacloumal a&nbsp;řekl:</span></p>
          <p class="chunk" data-nb-ref-number="42" data-nb-words="2" data-nb-chars="11"><span class="idea" data-nb-ref-number="42" id="idea42" data-nb-words="2" data-nb-chars="11">„To stačí.“</span></p>
          <p class="chunk" data-nb-ref-number="43" data-nb-words="24" data-nb-chars="143"><span class="idea" data-nb-ref-number="43" id="idea43" data-nb-words="24" data-nb-chars="143">Stáli jsme teď proti sobě a&nbsp;prohlíželi jsme se. Byli jsme dva poslední v&nbsp;tomto městě. On&nbsp;poznamenaný bohem, já&nbsp;ocejchovaný nadlidmi. Zeptal se:</span></p>
          <p class="chunk" data-nb-ref-number="44" data-nb-words="6" data-nb-chars="37"><span class="idea" data-nb-ref-number="44" id="idea44" data-nb-words="6" data-nb-chars="37">„Co tatínek? Píše vám z&nbsp;koncentráku?“</span></p>
          <p class="chunk" data-nb-ref-number="45" data-nb-words="3" data-nb-chars="20"><span class="idea" data-nb-ref-number="45" id="idea45" data-nb-words="3" data-nb-chars="20">Zavrtěl jsem hlavou.</span></p>
          <p class="chunk" data-nb-ref-number="46" data-nb-words="3" data-nb-chars="16"><span class="idea" data-nb-ref-number="46" id="idea46" data-nb-words="3" data-nb-chars="16">„A&nbsp;co bráchové?“</span></p>
          <p class="chunk" data-nb-ref-number="47" data-nb-words="4" data-nb-chars="25"><span class="idea" data-nb-ref-number="47" id="idea47" data-nb-words="4" data-nb-chars="25">Zase jsem zavrtěl hlavou.</span></p>
          <p class="chunk" data-nb-ref-number="48" data-nb-words="20" data-nb-chars="109"><span class="idea" data-nb-ref-number="48" id="idea48" data-nb-words="20" data-nb-chars="109">Pak se&nbsp;pan Záruba opřel o&nbsp;zeď, klidně si&nbsp;zapálil cigaretu jak někde na&nbsp;lázeňské kolonádě a&nbsp;pronesl delší řeč:</span></p>
          <p class="chunk" data-nb-ref-number="49" data-nb-words="42" data-nb-chars="248"><span class="idea" data-nb-ref-number="49" id="idea49" data-nb-words="42" data-nb-chars="248">„Do Starého rybníka už&nbsp;nechoď. Nový rybník je&nbsp;také krásný. Můžeš chytat od&nbsp;sedláckých stavení. Tam tě&nbsp;nikdo neuvidí, je&nbsp;to&nbsp;tam úplně bezpečný. A&nbsp;kapři z&nbsp;Nového rybníka jsou, myslím, dokonce chutnější. Ale choď tam jenom za&nbsp;tmy, když nesvítí měsíc.“</span></p>
          <p class="chunk" data-nb-ref-number="50" data-nb-words="11" data-nb-chars="59"><span class="idea" data-nb-ref-number="50" id="idea50" data-nb-words="11" data-nb-chars="59">Koukal jsem jak u&nbsp;vytržení. Přikývl jsem, že&nbsp;to&nbsp;tak udělám.</span></p>
          <p class="chunk" data-nb-ref-number="51" data-nb-words="2" data-nb-chars="12"><span class="idea" data-nb-ref-number="51" id="idea51" data-nb-words="2" data-nb-chars="12">Potom dodal:</span></p>
          <p class="chunk" data-nb-ref-number="52" data-nb-words="42" data-nb-chars="220"><span class="idea" data-nb-ref-number="52" id="idea52" data-nb-words="42" data-nb-chars="220">„A&nbsp;teď už&nbsp;jdi a&nbsp;kulhej. Kulhej až&nbsp;domů, jako tenkrát, když jsme se&nbsp;poprvé potkali a&nbsp;ty jsi měl tu&nbsp;velkou čepici naraženou až&nbsp;po&nbsp;uši a&nbsp;kulhal jsi, abych tě&nbsp;nepoznal. Víš, tenkrát, jak sis mě&nbsp;prohlížel, jak vůbec vypadám.“</span></p>
          <p class="chunk" data-nb-ref-number="53" data-nb-words="22" data-nb-chars="103"><span class="idea" data-nb-ref-number="53" id="idea53" data-nb-words="22" data-nb-chars="103">Usmál jsem se&nbsp;na&nbsp;něho. Ten úsměv byl to&nbsp;jediné, co&nbsp;jsem mu&nbsp;mohl dát. Slyšel jsem, jak mi&nbsp;říká na&nbsp;cestu:</span></p>
          <p class="chunk" data-nb-ref-number="54" data-nb-words="12" data-nb-chars="63"><span class="idea" data-nb-ref-number="54" id="idea54" data-nb-words="12" data-nb-chars="63">„A&nbsp;do těsta přidávej kaprům anýz. Mají to&nbsp;rádi a&nbsp;rychle berou.“</span></p>
          <p class="chunk" data-nb-ref-number="55" data-nb-words="4" data-nb-chars="27"><span class="idea" data-nb-ref-number="55" id="idea55" data-nb-words="4" data-nb-chars="27">Kulhal jsem nahoru uličkou.</span></p>
          <p class="chunk" data-nb-ref-number="56" data-nb-words="37" data-nb-chars="208"><span class="idea" data-nb-ref-number="56" id="idea56" data-nb-words="37" data-nb-chars="208">A&nbsp;on se&nbsp;vydal dolů ke&nbsp;Starému rybníku. Švihal si&nbsp;přitom holí a&nbsp;pískal tu&nbsp;známou, krásnou německou píseň o&nbsp;Lily Marlén. Byla to&nbsp;opravdu krásná písnička, jenom na&nbsp;ní&nbsp;vadilo, že&nbsp;ji&nbsp;tolik milovali příslušníci SS.</span></p>
          <p class="chunk" data-nb-ref-number="57" data-nb-words="48" data-nb-chars="258"><span class="idea" data-nb-ref-number="57" id="idea57" data-nb-words="48" data-nb-chars="258">Šel jsem domů, kulhal jsem a&nbsp;prohlížel si&nbsp;Nový rybník. Kapři si&nbsp;teď navečer hráli při hladině a&nbsp;dělali na&nbsp;něm kola veliká jak kola od&nbsp;vozu anebo od&nbsp;trakaře. Tihle kapři budou na&nbsp;těsto s&nbsp;anýzem určitě brát. Jenom musím počkat pár dní, než nastanou tmavé noci.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jak_jsem_potkal_ryby_014.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>