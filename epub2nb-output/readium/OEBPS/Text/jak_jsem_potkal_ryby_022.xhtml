<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jak_jsem_potkal_ryby-19</title>
		<link href="../Styles/jak_jsem_p_idstyles.css" rel="stylesheet" type="text/css"/>
	</head>
	<body id="jak_jsem_potkal_ryby" xml:lang="cs-CZ">
		<div>
			<p id="toc_marker-3-1" class="MLP-uroven2-kapitola"><a id="x.37131"></a>Pumprdentlich</p>
			<p class="MLP-text-bez1radku">Náš tatínek na cestě světem zestaral a&#160;projevovalo se to i&#160;na rybách. Stále chtěl ulovit svou velikou životní rybu. Ale s&#160;velikými rybami je to složitý. Jak zaberou na slabý cajk, tak ho přetrhnou, a&#160;když je chytáme na silný cajk, tak většinou nezaberou. A&#160;pak je to většinou jako v&#160;životě: to, co moc chceme&#160;– toho nikdy nedosáhneme.</p>
			<p class="MLP-text">Tatínkovi zabralo na přehradě u&#160;Skochovic asi pět sumců, lidově sumárů. Jeden ho dokonce táhl s&#160;loďkou na délku jednoho fotbalového hřiště. Pak mu to opět přetrhl.</p>
			<p class="MLP-text">Jednoho dokonce dostal. Asi pětikilového sumce s&#160;vouskama a&#160;malýma záhadnýma očkama. Vyhlížel jak černý sele. Zpočátku měl z&#160;něho tatínek velikou radost. Ale přece jen si uvědomoval, že to není ten pravý sumec, a&#160;když nám ho ukazoval, řekl o&#160;něm:</p>
			<p class="MLP-text">„Ten je pumprdentlich.“</p>
			<p class="MLP-text">Tatínek nikdy přesně nevěděl, co tohle slovo znamená, ale s&#160;oblibou ho používal. Prý je to, asi jako když jde krásná dáma v&#160;plesových šatech anebo v&#160;báječném kožichu, všichni přihlížející jsou paf, a&#160;ona přitom šlápne do hovna. Tohle byl moc krásný sumec jak dáma v&#160;černých plesových šatech, ale bohužel to nebyl sumec velký.</p>
			<p class="MLP-text">Tatínek ho dal do naší velké studánky pod břízou, ale to neměl dělat. Neboť poté se vydal do hostince podnik Hartmanových, aby oznámil světu, že dostal sumce. Vždyť šlo už dlouho o&#160;jeho prestiž. U&#160;Hartmanů bylo plno a&#160;nálada výborná. Tatínek si kupoval cigarety a&#160;před hostinským utrousil mezi řečí:</p>
			<p class="MLP-text">„Tak jsem dostal sumce.“</p>
			<p class="MLP-text">„Kolik?“</p>
			<p class="MLP-text">Tatínek tuhle otázku samozřejmě očekával.</p>
			<p class="MLP-text">Proto oznámil to co doma:</p>
			<p class="MLP-text">„Je pumprdentlich.“</p>
			<p class="MLP-text">A&#160;představil si dámu v&#160;plesových šatech, jak si na chodníku očišťuje papírem kramflíčky bot. Jenže hostinský neměl pro nějaká interesantní slova a&#160;představy smysl. Znovu se netrpělivě zeptal:</p>
			<p class="MLP-text">„Kolik má ten sumec?“</p>
			<p class="MLP-text">Tatínek vyhrkl:</p>
			<p class="MLP-text">„Dvacet.“</p>
			<p class="MLP-text">To nebylo málo, ale ani moc, bylo to tak akorát, aby vzbudil úctu. A&#160;sedl si a&#160;dal si velkou griotku, jediný alkohol, který občas pil. Jednak to bylo sladký jak cumel, a&#160;to on měl rád, a&#160;za druhé mu to připomínalo třešňovku za školou v&#160;rodném Buštěhradě, kam chodíval jako kluk krást třešně. Když pil tu griotku, naslouchal křiku špačků, kteří odlétali a&#160;nadávali, že musí přenechat stromy klukům, a&#160;pak slyšel křik sedláka, který sem letěl s&#160;klackem. V&#160;hospodě u&#160;Hartmanů, té slavné rybářské a&#160;čundrácké hospodě, se zatím rozneslo, že starej Pavel chytil sumce. A&#160;protože se hosté už museli jít vyčůrat a&#160;chtěli jít také na čerstvý vzduch, byl přijat návrh jednoho mírně ožralého, že se na toho sumce půjdou podívat.</p>
			<p class="MLP-text">Tatínek tomu nemohl zabránit, protože mnozí z&#160;nich byli sami rybáři a&#160;chtěli se o&#160;všem přesvědčit na vlastní oči. Tatínek rychle uvažoval, že jim koupí jedno štěně, ale jak se ukázalo, nezastavil by je ani bernardýn s&#160;krvavýma očima.</p>
			<p class="MLP-text"><span>Na hliněných nohou opustili hospodu a&#160;s&#160;rykem a&#160;zpěvem se vydali k&#160;naší chatě „Herma“, aby přeměřili a&#160;převážili sumce z&#160;rodu velkých. Tatínek šel schlíple za nimi a&#160;oni bůhvíproč zpívali písničku o&#160;řeznících:</span></p>
			<p class="MLP-verse--I---12-12">Nejsou lepší řemeslníci <br/>jako řezníci:<br/>ráno vstane, jde do krámu, <br/>drží sklenici.</p>
			<p class="MLP-text">V&#160;chatě přivítala deputaci naše drobná maminka Herma. Hned pochopila, o&#160;co jde, protože již znala svého muže dobře, žila s&#160;ním v&#160;jedné domácnosti velice dlouho. A&#160;také proto, že na ni tatínek vzadu zuřivě gestikuloval, aby něco podnikla. Rybář jménem Dušek škytl a&#160;pronesl proslov:</p>
			<p class="MLP-text">„Milostivá paní, přišli jsme se podívat na toho sumce, co chyt váš mužíček.“</p>
			<p class="MLP-text">A&#160;uklonil se. Maminka bleskurychle domyslela, že ještě nejsou v&#160;tom stavu, aby viděli sumce, a&#160;pozvala je ke stolům do chaty a&#160;na verandu. Nedali se dlouho pobízet. Snesla jim všechno, co jsme doma měli. Uherský salám, nakládané ryby, salám šunkový, salám koňský točený, načala konzervy a&#160;láhve vína a&#160;dalšího alkoholu. Pomáhal jsem obsluhovat, tatínka nebylo vidět. Ta naše chata na skále, to brzy nebyla chata, ale parník na vzdutých vlnách. Houpala se, kývala se a&#160;zpívala:</p>
			<p class="MLP-verse--I---12-12">Pije táta, pije máma, <br/>však se jim už běhá kráva, <br/>pije táta, pijou děti, <br/>už je kůže na teleti.</p>
			<p class="MLP-text">Jedli a&#160;popíjeli ještě asi hodinu, když maminka usoudila, že nastala pravá chvíle. Byli už ožralí, ale ještě nezvraceli. Teď byla ta doba, kdy mohli posoudit míru a&#160;váhu sumce z&#160;rodu velkých. Maminka pro jistotu vyšla ven s&#160;Duškem, který měl u&#160;rybářů autoritu, a&#160;něco mu šeptala. Dušek povídal:</p>
			<p class="MLP-text">„Na mě se můžete, milostivá paní, určitě spolehnout.“</p>
			<p class="MLP-text">Odněkud se přištrachal i&#160;náš pobledlý tatínek. Výprava dorazila ke studánce pod břízou. Dušek nahlížel dlouho do studánky a&#160;přidržoval se plechového krytu, aby tam nespadl. Po chvilce povídal:</p>
			<p class="MLP-text">„Když vezmem v&#160;úvahu, že voda zmenšuje, tak ten sumec má dobře přes dvacet.“</p>
			<p class="MLP-text"><span>Ostatní nahlíželi také do vody. O&#160;jeho slovech už se neodvážil nikdo pochybovat. Buď sumce na dně vůbec neviděli, anebo ho</span><span> vidět</span><span> ani nechtěli. Jen malinký Peterka všechno nějak narušil, protože jak byl opilej, tak byl pravdomluvnej. Nakoukl do studánky a&#160;začal křičet:</span></p>
			<p class="MLP-text">„Jé, ten je malej! Já mu dám hubičku!“</p>
			<p class="MLP-text">A&#160;svlékl se do spodků, že si k&#160;sumečkovi vleze do studánky jak do peřinky. Odvlekli ho pryč. Vrátili se všichni za zpěvu do Hartmanovic hospody, a&#160;jen tatínek doma pomáhal uklízet špinavé nádobí a&#160;sklenice, což jinak nikdy nedělal. A&#160;maminka mu nic neříkala, protože věděla, že by to bylo úplně zbytečný. Brzy se ve Skochovicích rozneslo, že ten tatínkův sumec měl padesát kilo. To se zřejmě tak spravil v&#160;naší studánce.</p>
			<p class="MLP-text">Pro mne měl tento příběh jedinou výhodu, že jsem aspoň trochu pochopil význam slova pum<a id="x.37134"></a>prdentlich. Je to výborný, ale přitom to stojí za hovno.</p>
		</div>
</body>
</html>