<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jak_jsem_potkal_ryby-13</title>
		<link href="../Styles/jak_jsem_p_idstyles.css" rel="stylesheet" type="text/css"/>
	</head>
	<body id="jak_jsem_potkal_ryby" xml:lang="cs-CZ">
		<div>
			<p id="toc_marker-2-1" class="MLP-uroven2-kapitola">U&#160;<a id="x.37108"></a>Prošků po válce</p>
			<p class="MLP-text-bez1radku">Po válce jsem se hned rozjel na Křivoklát. Doslova vyrazil. Nejdřív sám, s&#160;batohem a&#160;jedním prutem. Bydleli jsme zas v&#160;Praze, a&#160;tak jsem jel ze smíchovského nádraží vláčkem se špinavými okny. Plivl jsem na kapesník a&#160;udělal v&#160;okně čisté, kulaté okénko. Spatřil jsem řeku a&#160;chtělo se mi brečet.</p>
			<p class="MLP-text">Díval jsem se na jarní vodu a&#160;věděl jsem, že tahle voda v&#160;Berounce, co teče tady, musela téci také nahoře podél Skryjí a&#160;pod loděmi strejdy Proška v&#160;Luhu. Řeka stejně jako oblaka plynula místy, kde nám bylo v&#160;životě dobře. Pozoroval jsem její proudy, její ryby, jak skákají na hladinu, mlýny na jezech a&#160;jezy na zadržených vodách. Mlynáře, co dosud mleli, a&#160;převozníky, kteří převáželi sem, tam. Viděl jsem po šesti letech zase řeku. Měl jsem tvář přimáčknutou na skle, aby mi nic neuniklo. Řeku jsem měl rád víc než cokoli na světě a&#160;styděl jsem se tehdy za to.</p>
			<p class="MLP-text">A&#160;nevěděl jsem, proč řeku tak miluji. Snad proto, že jsou v&#160;ní ryby, anebo proto, že je volná a&#160;nespoutaná? Kvůli tomu, že se nikdy nezastaví? Snad proto, že šumí a&#160;že nedá spát? Snad proto, že je tu věky, anebo proto, že každý den její vody v&#160;dálce umírají? Anebo proto, že na ní můžeš plout či v&#160;ní můžeš zemřít?</p>
			<p class="MLP-text">Nemohl jsem tehdy odpovědět, byl jsem jak mladý pes, který teprve očichává vůně nejkrásnějších nároží.</p>
			<p class="MLP-text">V&#160;mém okénku se objevil hrad, a&#160;byl to Karlštejn. Čeští králové měli podobný vkus jako já. Vybrali si Berounku a&#160;postavili si na ní hrady Karlštejn a&#160;Křivoklát.</p>
			<p class="MLP-text">Pokud se týče limonády, tak v&#160;Berouně se pila žlutá. Přesedá se na rakovnický vláček do Křivoklátu. Jede se pak kolem pstruhových líhní, kde se v&#160;kolébkách slunce houpají a&#160;koupají malí pstroužci. Trať vede pod stradonickým Hradištěm, kde rolníci nalézají v&#160;polích duhovky, zlaté penízky. Kolem pil, kde se ze stromů dělají prkna a&#160;z&#160;prken vonící postele. Řeka teď teče úplně na dně údolí. Bez slunce je plná slz.</p>
			<p class="MLP-text">V&#160;Křivoklátě vystoupím a&#160;jdu proti vodě. Už mě od ní nedělí okno vlaku a&#160;do mozku nebuší parní stroj. Do nosu mě tluče vůně ryb, které teď prožívají čas lásky, a&#160;spolu s&#160;ní cítím i&#160;pach utopence vojáka. Vodní vánek nechává zapomenout na žal. Také řeka je občas špatná a&#160;má své vředy. Očišťuje se tím, že odpluje jinam jako zjara kry.</p>
			<p class="MLP-text">Nahoře nad Višňovou je čistá. V&#160;proudu spatřím skupinu svalnatých parem. Ryjí na dně a&#160;staví se na hlavy. Podobají se stádu divokých koní anebo kamzičímu stádu. Pouštějí bublinky a&#160;nejspíš chrochtají jako vepříci. Ležím na břiše a&#160;pozoruji je. Pak se pohnu a&#160;ony zmizí v&#160;hlubině.</p>
			<p class="MLP-text">Výš už řeka jenom voní. Jako pomněnka. Jako stulík. Jako divoký kořen puškvorce. Jako vrbina. Voní vodou.</p>
			<p class="MLP-text">Už se nezastavuji. Pospíchám, abych byl na přívoze v&#160;Luhu co nejdřív, jako bych chtěl všechno stihnout. Už minu jez. A&#160;Šímovic skálu.</p>
			<p class="MLP-verse--I---12-12">U&#160;Šímovic skály <br/>dva trampové stáli.</p>
			<p class="MLP-text">Utíkám. Batoh mi skáče na zádech a&#160;dělá buch! buch! jako mé srdce. Po úzké pěšince kolem akátů nahoru k&#160;převoznické chalupě. Jen jestli neumřeli (to by poslali parte). A&#160;aby byli doma. Jen aby nebyli nemocní. A&#160;aby na mě nezapomněli. Jen aby mě poznali.</p>
			<p class="MLP-text">Tluču na dveře. Nikdo neotvírá.</p>
			<p class="MLP-text--I">„Přišel jsi pozdě. Tvé dětství je pryč.“</p>
			<p class="MLP-text">Sedím na zápraží a&#160;čekám. Brzy přijde s&#160;proutím strejda Prošek. Vrhnu se mu do náruče, ale on mě mačká nesměle, není zvyklý muchlat se ani s&#160;vlastními dětmi. Hovoří se mnou a&#160;já poznávám, že jsme oba zestárli. Oba jsme museli urazit nějakou velkou, neznámou dálku. Cestu, která pokračuje. Na jejím konci bude cíl a&#160;odtud pak už není návratu.</p>
			<p class="MLP-text">Strejda Prošek mi naleje svou pověstnou bránovskou bramboračku. Uvnitř jsou hříbky a&#160;navrchu plave celerová nať. Pozoruje mě tiše a&#160;potom se zeptá: </p>
			<p class="MLP-text">„Tak kam půjdeš na ryby<a id="x.37111"></a>?“</p>
		</div>
</body>
</html>