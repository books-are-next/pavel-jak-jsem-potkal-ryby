<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jak_jsem_potkal_ryby-3</title>
		<link href="../Styles/jak_jsem_p_idstyles.css" rel="stylesheet" type="text/css"/>
	</head>
	<body id="jak_jsem_potkal_ryby" xml:lang="cs-CZ">
		<div>
			<p id="toc_marker-1-1" class="MLP-uroven2-kapitola"><a id="x.37066"></a>Koncert</p>
			<p class="MLP-text-bez1radku">Pro každého rybáře je vůbec nejlepší začít si něco s&#160;rybami už jako holka nebo kluk. Když ho zasvětí do tajů rybařiny táta, strejda nebo nějaký převozník. U&#160;nás to byl převozník Karel Prosek z&#160;Luhu pod Bránovem, který se postupně stal naším strejdou.</p>
			<p class="MLP-text">Ten učil chytat nejen bratry Huga, Jirku a&#160;mě, ale také našeho povedeného tatínka. Strejda Prošek se v&#160;Berounce asi narodil jako vodníci a&#160;do Luhu přišel s&#160;velkou vodou. Měl krásný knír jak dragouni a&#160;zvučný hlas a&#160;taky pěknou postavu. Dovedl všechno na světě. Orat a&#160;sít, dojit krávy, vařit uhlířinu, najít hřiby a&#160;křemenáče v&#160;době, kdy nerostly, převážet za velké vody, plést košíky, ulovit srnce, zachránit lidi i&#160;promrzlou zvěř, dát hlupákům přes hubu, uměl se smát. Za veliké vody převážel párkrát porodní asistentku Flýbertovou s&#160;jejím nepostradatelným kufříkem. A&#160;taky věděl, jak na ryby. Napichoval je z&#160;lodi za měsíčních nocí na vidlice zvané grondle, stavěl jim do cesty vrše, nahazoval šňůry a&#160;navenek je lovil na prut jak pán.</p>
			<p class="MLP-text">To bylo ještě za starého Rakouska, kdy na křivoklátském hradě seděl kníže pán Max Egon Fürstenberg a&#160;jedl Ohnivcův guláš a&#160;popíjel rakovnické pivo. Prošek jako nejlepší rybář v&#160;kraji měl od něho povoleno chytat všemi způsoby po celé řece. Jenom úhoře, kteří mají maso jako lotosový květ, musel odnášet na hrad. Měl na ně pytlík, který mu jeho žena Karolína ušila z&#160;kanafasu. Nosil je živé podle Berounky na hrad. Brána se před ním sama otvírala jako před rytířem. Vysypal úhoře do vysmolené dřevěné kádě s&#160;vodou a&#160;občas dostal peníz ze zlata. Byl na něm císař a&#160;celý peníz se podobal slunci.</p>
			<p class="MLP-text">Poté, co odjel kníže v&#160;kočáře za čtyři cizí vrchy a&#160;čtyři cizí řeky, zakázali Proškovi chytat všemi způsoby a&#160;řekli mu, že mu stačí způsob jen jeden, a&#160;to prut.</p>
			<p class="MLP-text">Prošek měl dlouhý, žlutý bambusový prut. Bič bez navijáku. Šel proti tekoucí vodě, aby ho ryby neviděly, a&#160;občas práskal bičem a&#160;práskal dragounskýma fousama, a&#160;proto se tomu celému způsobu říkalo „na práskandu“. V&#160;té době jsme tam přijeli naším vozem my. Otec Leo, matka Herma, bratři Hugo a&#160;Jiří a&#160;já. To byla celá naše rodina. Pozorovali jsme Proška od olší z&#160;druhé strany řeky. Pohyboval se na kluzkých kamenech jako lovící vydra. Splávek lítal na přesně určená místa. A&#160;ryby? Ty jako by vyskakovaly samy z&#160;vody. Stříbrní tloušti s&#160;červeným kormidlem ploutve u&#160;prdelky a&#160;elegantní parmy s&#160;vousama. Nabřichatělé plotice z&#160;tišin a&#160;proudníci z&#160;proudů. Klouzali do síťky, svoboda končila, přišel jejich pán, král pytláků.</p>
			<p class="MLP-text">Tatínek nadšeně volal:</p>
			<p class="MLP-text">„Hermo! To je koncert! Jako Kubelík.“</p>
			<p class="MLP-text">A&#160;rázem vyrostly v&#160;mé hlavě po celém břehu řady sedadel a&#160;v&#160;nich seděli páni v&#160;anglických kostkovaných pumpkách a&#160;dámy v&#160;růžových krinolínách. Vzdychali a&#160;tleskali při každé rybě:</p>
			<p class="MLP-text--I">Messieurs, mesdames, to je pravé umění.</p>
			<p class="MLP-text">Prošek chytil do přeplněné síťky poslední rybu, zapálil si retku a&#160;uklonil se.</p>
			<p class="MLP-text"><a id="x.37069"></a>Tribuny zmizely a&#160;on se přebrodil mělkou řekou k&#160;mému tatínkovi. Rázem se měli rádi, protože tatínek byl taky pěkný kos. Dovedl dát hlupákům přes hubu jako Prošek. A&#160;co nedovedl, to ho Prošek naučil. Tatínkovi hrubián Prošek vyhovoval, protože celý život tvrdil, že fajnoví lidi stojí za hovno. Domluvil se s&#160;Proškem, že budeme jezdit do převoznické chalupy na letní byt k&#160;němu a&#160;nikam jinam.</p>
		</div>
</body>
</html>