<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jak_jsem_potkal_ryby-23</title>
		<link href="../Styles/jak_jsem_p_idstyles.css" rel="stylesheet" type="text/css"/>
	</head>
	<body id="jak_jsem_potkal_ryby" xml:lang="cs-CZ">
		<div>
			<p id="toc_marker-3-5" class="MLP-uroven2-kapitola">Jak jsme zahynuli na rybách</p>
			<p class="MLP-text-bez1radku">Při mnohem pozdější naší pánské jízdě jsme mířili do jižních Čech a&#160;tam je, jak víte, velká a&#160;modrá obloha a&#160;navlhlý vzduch. Nebyl jsem tam léta, jenom jsem o&#160;Lužnici a&#160;jižních Čechách snil, když jsem těžce onemocněl. Tehdy se mi Lužnice a&#160;jižní Čechy zdály vzdálené a&#160;nedostupné jako třebas Honolulu. Přitom jsem nikdy po Honolulu tak netoužil jako po jižních Čechách, protože mi v&#160;nich bylo vždy náramně, a&#160;připadalo mi to, že jsem u&#160;českýho moře, od kterého mám blízko k&#160;obloze.</p>
			<p class="MLP-text">Všichni tři jsme tvrdili, že každý z&#160;nás musí chytit největší životní rybu.</p>
			<p class="MLP-text">Měl jsem navíc touhu spatřit ještě jednou v&#160;životě Lužnici pod Táborem, kde teče řeka obloukem Příběnic. Když člověk zamhouří oči, vidí tam běhat nejodvážnější Čechy, husity, kteří kdekomu dali přes hubu anebo přes něco spodnějšího. Taky jsem měl pořád v&#160;palici jeden mlýn, kde mi bylo taky jednou náramně dobře a&#160;kde jsem chytil hodně ryb. Jmenoval se nějak jako Mlýnomel. Na louce tam měl tenkrát chaloupku pan Kotalík, co v&#160;Praze řídil tramvaje. Když jsme tu pluli s&#160;Dlouhým Honzou, měl tehdy bílou kozu a&#160;my mu ji podojili, aby o&#160;tom nevěděl.</p>
			<p class="MLP-text">A&#160;tyhle krásný vzpomínky jsem si chtěl oživit, když jsem tam jel s&#160;kombíkem a&#160;bráškama.</p>
			<p class="MLP-text">Jeli jsme k&#160;panu Zemanovi, který znal dobře kraj. Naložili jsme pana Zemana v&#160;jednom stavení a&#160;jeli k&#160;nějakému mlýnu. Byl to ten mlýn, na který jsem občas myslil při svém umírání, nestálo na něm Mlýnomel, což byla blbost, ale Suchomel. Jako že mele, i&#160;když neteče voda. Bráškové mě volali, abych pospíchal, že jedem už jen kousek, ale já nemohl odlepit nohy od země, zvláštním lepidlem jsem je tam měl přiklížený a&#160;chtělo se mi brečet, protože jsem spatřil to svý Honolulu, o&#160;kterém jsem si myslel, že už je nikdy nespatřím.</p>
			<p class="MLP-text"><span>Ráno jsem šel chytat do toho rybářského ráje. Měl jsem tentokrát povolenku. Ale na povolenku ryby neberou. Berou na červa anebo na řízka. Nahodil jsem řízka do vody a&#160;nic po něm nechňaplo, plaval by do Prahy a&#160;možná až do Severního moře. Seděl jsem pak na břehu a&#160;pozoroval břeh protější, chodil tam na ryby tu a&#160;tam tramvaják Kotalík ve vestě a&#160;kšandách. A&#160;čeřen měl přes rameno. A&#160;nadával tiše, jako když věje větřík. Nikdy nic nechytil a&#160;chodil jen říkat své stařence:</span></p>
			<p class="MLP-text">„Ryby zase neberou.“</p>
			<p class="MLP-text">Nechytil už ani mřenku, ruce se mu třásly. A&#160;přitom býval dobrý rybář. I&#160;koza mu chcípla a&#160;zbyly jen slunečnice kolem chaloupky. Kdyby chytil zlatou rybku a&#160;mohl si tak ve třech přáních pořídit novou loď, novou chaloupku a&#160;novou kozu! Ale to bylo jen v&#160;pohádkách a&#160;zlatou rybku v&#160;Lužnici nechytli ani nejlepší rybáři.</p>
			<p class="MLP-text">Slunce svítilo zamženě a&#160;opuštěně, jako svítívá na podzim, a&#160;u&#160;protějšího domku prala prádlo mladá krásná žena v&#160;bílé podprsence. Roztáhl jsem se na rozehřátém kameni, vzrušovalo mě to, představoval jsem si, jak přebrodím řeku, přijdu k&#160;ní zmáčen a&#160;strhnu jí tu podprsenku a&#160;řeknu jí, že je to blbost, aby teď prala, když je takový den a&#160;já přijel na Suchomel. Ale neudělal jsem to. Nemám na to odvahu ani postavu. Mohla by mi dát pár facek. A&#160;navíc začalo být chladno. Nic nezabralo. Pradlena zmizela. Kotalík šel zas říci stařence, že ryby neberou. Dřímám a&#160;pak se dívám do oken mlýna, okna jsou tmavá, každé okno jedno oko. Mám strach a&#160;chápu proč.</p>
			<p class="MLP-text">Mlýn:</p>
			<p class="MLP-text--I">Kde jsou ryby, které tu byly?</p>
			<p class="MLP-text--I">Kdo strhl krásný jez?</p>
			<p class="MLP-text--I">Kdo sem dovolil dát tolik chat?</p>
			<p class="MLP-text">Mlčím, ty ryby mám také na svědomí. Dívám se do oken, a&#160;jako bych slyšel:</p>
			<p class="MLP-text--I">„Táhni k&#160;čertu!“</p>
			<p class="MLP-text">V&#160;každém okně by mohl být čert, z&#160;každého okna by na mě mohl vyplazovat ohnivý jazyk. Pospíchám k&#160;autu, které na mě stále čeká, a&#160;ujíždíme dál, hledat jiné mlýny, které ještě klapají. Až na Nežárce najdeme takový mlýn. Mlynář nám půjčí jednu světnici bez kamen a&#160;bez postelí, ve které budeme týden nevýslovně šťastni.</p>
			<p class="MLP-text">Vrháme se na řeku, ryb tu bude zřejmě moře.</p>
			<p class="MLP-text">Řeka protéká skoro dvorem, mlíka od koz a&#160;krav je tu hojnost a&#160;podává se přímo od struků. Voda je hluboká, tajemná, zespoda stoupají bublinky a&#160;vítěz všech našich rybářských soutěží Hugo tvrdí jako vždycky, že jsou tam kapři jak malá prasata. Sedíme na hrázi, padá listí a&#160;vyhýbá se vlascům, které řežou vodu. Bráškové občas chytnou cejna lopatáče, vytáhnou ho z&#160;vody na světlo. Je stříbrný a&#160;jakoby roztavený. Když se cejn tahá z&#160;vody, není to většinou bitva, ale je to krásné, protože to je elegantní jak modes robes, jako když jde dáma na bál. Nevzpírá se, nechce dělat rámus a&#160;rušit klid.</p>
			<p class="MLP-text">Příští den už mě nebaví sedět na mlýnském dvoře s&#160;bratry a&#160;slepicemi a&#160;jdu do Hamru na štiky. Je tam prý veliký jez a&#160;pod tím jezem je tůň a&#160;v&#160;té tůni jsou štiky. Ale je to veliká dálka. Jirka mě pověří, abych mu koupil cigára.</p>
			<p class="MLP-text">Jdu proti řece, v&#160;řece je stříbro a&#160;zlaté listí. Jdu sám a&#160;najednou si uvědomuji, že tu nehoukají auta, abych uhnul, a&#160;nedrnčí tramvaje, abych couvnul. A&#160;to je vlastně ten hlavní důvod, proč jdu na štiky. Nevidím brášky tahající cejny, nevidím nikoho, spatřím jen bažanty, u&#160;lesa srnky a&#160;ve vzduchu ptáka, co tiše lítá. Hodnotím řeku, kde by mohl ležet tloušť, a&#160;kde by mohla číhat štika. Ale ani jednou nenahodím udici. Jdu celé hodiny. Klopýtám únavou, když přicházím k&#160;Hamru. Hostinec je zavřený, cigarety, bráško, nebudou, žízeň neuhasím. A&#160;tak jdu ještě k&#160;té tůni. Je to o&#160;dobré dva kilometry dál, když k&#160;ní dojdu, zdá se mi, že snad umírám. Sednu si u&#160;té tůně a&#160;jsem únavou tak vyčerpaný, že nemám sílu sestavit prut. A&#160;tak si odpočinu a&#160;vydám se na zpáteční cestu, která, jak známo, je o&#160;moc delší.</p>
			<p class="MLP-text">U&#160;cesty stojí krásná kaplička a&#160;v&#160;ní Panna Maria z&#160;porcelánu a&#160;pod ní studánka. Jeden sedlák mi řekl, že je tu nejlepší voda v&#160;kraji. Ale kdo prý moc lže, tomu ruka upadne, jak tu vodu nabírá. Já občas lžu, nechtěl bych být bez ruky. Pro jistotu nabírám levou, tu míň potřebuju. Ruka se mi chvěje. Nestalo se nic, zřejmě ještě nelžu tak moc. Házím do sebe skleničku za skleničkou, voda mi kape po svetru a&#160;košili. Je to voda báječná, až závratná, nejlepší v&#160;kraji. Vypiju rovných deset skleniček, poděkuju aspoň pohledem porcelánové panence, že mi tu ruku ponechala, a&#160;vydávám se zpět. Prozpěvuju si vodácké a&#160;rybářské písničky a&#160;navečer docházím k&#160;mlýnu. Bráškové sedí pořád jako cvoci na mlýnském pobřeží, mají plné sáčky cejnů a&#160;ptají se sebevědomě:</p>
			<p class="MLP-text">„Co jsi chytil?“</p>
			<p class="MLP-text">„Nic. Štiky nebraly.“</p>
			<p class="MLP-text">Zase tedy lžu, neřeknu, že jsem vůbec nechytal. A&#160;večer myslím na to, jaký to byl zvláštní a&#160;krásný den.</p>
			<p class="MLP-text">Už pojedeme domů. Houbařím v&#160;háječku nad mlýnem, sbírám žluté lištičky, když slyším křik. Sbíhám k&#160;mlýnu a&#160;přiběhnu pozdě. Na mlýnském nábřeží leží kapr velký jak malé prase. Bubliny nelhaly. Chytil ho Jirka. Vždycky když táhne velkou rybu, křičí o&#160;pomoc. Tentokrát mu vyplul pomáhat s&#160;loďkou mlynář se synem Emanem. Zmáčeli se, málem se utopili, nechali světnici otevřenou, kozy tam vběhly, sežraly prasatům šrot, mlynářka řádí a&#160;Jirka běhá po mlýně, aby kapra zvážil. Když nesežene váhu, nabízí všem slivovici. Velice silně sexuálně založený obecní kozel utekl z&#160;chlívka. Jirka nás celý šťastný líbá, my se trpce usmíváme, ale jeho radost nesdílíme, někde ve skrytu podvědomí mu závidíme, že chytil takového kapra. Dává ho živého do haltýře, a&#160;aby se mu tam vešel, musí pustit cejny.</p>
			<p class="MLP-text">Je jasné, že ho chce dovézt do Prahy živého.</p>
			<p class="MLP-text">Všechno má promyšleno. Přiveze kapra do Prahy a&#160;rozvrhne u&#160;něho návštěvní hodiny tak jako u&#160;doktora, aby se všichni přátelé a&#160;hlavně nepřátelé mohli přijít podívat. Nejdřív přijdou na řadu rybáři, pak nerybáři, bude to program aspoň na tři dny. Vezme si na těch pár dní dovolenou. Hugo musí zajistit, aby byl kapr dopraven do Prahy živý. Je to přes sto kilometrů. Jirka slíbil Hugovi sto korun, když kapr nelekne.</p>
			<p class="MLP-text">Příští ráno je všechno připraveno.</p>
			<p class="MLP-text">Mlynář, mlynářka a&#160;Eman stojí ve špalíru. Mlynářka už zapomněla na šrot, který sežraly mlsné kozy. Při fotografování musí být kapr co nejblíž objektivu, aby byl větší než ve skutečnosti, což se nezdařilo, a&#160;Jirka nám později vynadal.</p>
			<p class="MLP-text">Už máme naloženo, poslední nastoupí kapr. Hugo s&#160;ním kvůli té slíbené stovce dělá zvláštní proceduru, dává mu do tlamičky cukr namočený ve slivovici. Kapr pomlaskává, slivovice je pravá vizovická. Je to prý výborné, aby kapr vydržel bez vody. Když se nekoukáme, Hugo ho zdvihne do náručí jak nemluvně a&#160;leje do něho z&#160;flašky rum. A&#160;konejší ho před cestou slovy:</p>
			<p class="MLP-text">„Ty náš drobečku.“</p>
			<p class="MLP-text">Kapr je zabalen do mokrého hadru a&#160;obtočen povijánem, který nám půjčila selka. Mně se zdá, že je už úplně ožralý a&#160;že by nejraději tancoval po mlýnském dvoře po ocase a&#160;zpíval:</p>
			<p class="MLP-text--I">„Já jsem ten kapr ze řeky Nežárky.“</p>
			<p class="MLP-text">Zatím nic takového. Je položen vedle mě na zadní sedadlo. Jsem pověřen, abych ho hlídal a&#160;občas ho polil říční vodou. Všechno je promyšleno do nejmenších detailů. Podle jízdního řádu vlaků jsou propočteny časy, aby nikde nebyly staženy závory. Jíst a&#160;pít budeme za cesty. Čůrat budeme také za jízdy do plechovky od okurek. Jirka jako řidič to bude muset vydržet až do Prahy bez čůrání.</p>
			<p class="MLP-text">Vyrážíme.</p>
			<p class="MLP-text">Je to veliké slovo a&#160;není to vlastně jízda, ale závod Grand Prix. Jirka nemluví, hledí upřeně vpřed, nasadil si bílé kožené rukavice závodníků. Vedle něho sedí Hugo, na jednom z&#160;nejsilnějších rybářských prutů má uvázaný bílý šátek a&#160;občas s&#160;ním mává pootevřeným oknem. Já občas kápnu na kapra vodu, ale mám dojem, že by měl raději alkohol. Jirka troubí, zatím jede skvěle, předháníme vůz za vozem.</p>
			<p class="MLP-text">Míjíme i&#160;vozy zahraničních značek.</p>
			<p class="MLP-text">Když jsme škrtli o&#160;nákladní vůz a&#160;trefili se do silného telegrafního sloupu, byli jsme na maděru. Během několika desítek vteřin jsme zahynuli.</p>
			<p class="MLP-text">Když k&#160;nám přijelo modré vozidlo, spatřili příslušníci jenom změť karosérie, drátů a&#160;rybářských prutů. Nad tím vším vlála bílá vlajka poražených.</p>
			<p class="MLP-text">Potom přijeli ti s&#160;autogeny na plynové bomby a&#160;vyndali nás z&#160;kombíka. Byla to marná práce. Když už se tak mordovali asi půl hodiny, naklonil se praporčík k&#160;sedadlu a&#160;radostně zvolal:</p>
			<p class="MLP-text">„Pojďte sem. Přece jen to nebylo zbytečný. Tady jeden dejchá.“</p>
			<p class="MLP-text">Zvedl pokrývku a&#160;uviděl tam drobečka. Vzal ho do náručí a&#160;málem padnul do mdlob.</p>
			<p class="MLP-text">Povídal:</p>
			<p class="MLP-text">„Vždyť ten kapr je namazanej. Když byl takhle zlinkovanej kapr, jak museli vypadat tihleti.“</p>
			<p class="MLP-text">A&#160;pak se zeptal přítomných pánů od autogenů:</p>
			<p class="MLP-text">„Chce ho někdo?“</p>
			<p class="MLP-text">Ožralýho kapra nikdo nechtěl. Připomínal by jim tuhle katastrofu, která se udála poblíže řeky Lužnice, do které vtéká Nežárka. A&#160;tak ho praporčík vzal, nesl ho k&#160;řece a&#160;položil ho do vody. Kapr chvilku otálel a&#160;pak plul. Ještě se motal po chlastu a&#160;pak se vydal proti proudu k&#160;tomu krásnému mlýnu Krkavci, kde měl domov. Protože to byla cesta dlouhá, prozpěvoval si:</p>
			<p class="MLP-text--I">„Já jsem ten kapr ze řeky Nežárky.“</p>
			<p class="MLP-text"><a id="x.37146"></a>Když tam doplul, vyprávěl ostatním kaprům, že byl v&#160;prima pojízdné hospodě, kde se čepovala zadarmo slivovice a&#160;taky rum.</p>
		</div>
</body>
</html>