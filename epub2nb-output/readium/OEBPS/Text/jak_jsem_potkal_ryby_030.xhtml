<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jak_jsem_potkal_ryby-27</title>
		<link href="../Styles/jak_jsem_p_idstyles.css" rel="stylesheet" type="text/css"/>
	</head>
	<body id="jak_jsem_potkal_ryby" xml:lang="cs-CZ">
		<div>
			<p id="toc_marker-3-9" class="MLP-uroven2-kapitola"><a id="x.37169"></a>Epilog</p>
			<p class="MLP-text-bez1radku">Zbláznil jsem se na zimní olympiádě v&#160;Innsbrucku. Zatáhl se mi mozek, jako kdyby přišla mlha z&#160;Alp. Potkal jsem tam jednoho pána a&#160;pro mě to byl čert se vším všudy, měl kopyta, chlupy a&#160;rohy a&#160;staleté vykotlané zuby. Šel jsem pak zapálit do hor nad Innsbruck selské stavení. Přál jsem si, aby se rozsvítilo velké světlo a&#160;zahnalo mlhu. Když jsem vyváděl krávy a&#160;hřebce z&#160;chléva, aby neuhořeli, dorazila rakouská policie. Dali mi želízka a&#160;vedli mě do údolí. Nadával jsem jim, strhl jsem si boty a&#160;šel jsem sněhem bos jako Kristus, kterého vedou na kříž.</p>
			<p class="MLP-text">Poslali mě přes Dvořiště pražským lékařům.</p>
			<p class="MLP-text">Tohle první období nebylo strašné pro mne, ale bylo strašné pro ty, kteří mě pozorovali a&#160;měli mě rádi. Mně bylo vlastně blaze a&#160;vše jsem vykonával vášnivě a&#160;z&#160;přesvědčení. Dokonce to bylo někdy příjemné, je krásné být žehnajícím Kristem.</p>
			<p class="MLP-text">Nejhorší je, když vás pomocí prášků dostanou do stavu, ve kterém si uvědomíte, že jste blázen. Oči se potáhnou smutkem a&#160;vy už víte, že nejste Kristus, ale ubožák, kterému chybí zdravý mozek, co dělá člověka člověkem. Dají vás za vylepšené mříže, ačkoliv jste nikoho nezabili a&#160;nikomu jste neublížili. Nebyl nad vámi soud a&#160;jste vyřízeni. A&#160;lidi venku si žijou a&#160;vy jim začnete závidět.</p>
			<p class="MLP-text">Může vás zachránit jenom zázrak. Čekal jsem na zázrak pět let. Sedíš osamocený na židli týdny, měsíce, roky. Nemohu tvrdit, že jsem zkoušel jako zvíře, protože žádný člověk neví, jak trpí zvíře, i když se o&#160;tom často vypráví a&#160;píše. Vím jenom, že jsem zkoušel strašně, nejde to ani vypovědět. A&#160;pak by tomu ani nikdo nevěřil, lidé nechtějí slyšet o&#160;této nemoci, protože se jí moc bojí.</p>
			<p class="MLP-text">Když mi bylo líp, myslel jsem na to, co bylo v&#160;životě nejkrásnější. Nemyslel jsem na lásku ani na to, jak jsem se toulal po světě. <span>Nemyslel </span>jsem na noční lety přes oceány, ani jak jsem hrál kanadský hokej v&#160;pražské Spartě. Chodil jsem znovu k&#160;potokům, řekám, rybníkům a&#160;přehradám na ryby, uvědomil jsem si, že právě to bylo to nejkrásnější, co jsem na světě prožil.</p>
			<p class="MLP-text">Proč to bylo nejkrásnější?</p>
			<p class="MLP-text">Nedovedu to přesně vysvětlit, ale pokusil jsem se to povědět touto knihou. Vím, že jsem vždycky nevzpomínal, kde jsem jakou rybu chytil a&#160;kolik měla od hlavy až k&#160;ocasu, ale vzpomínal jsem na všechno, co bylo s&#160;rybami spojeno. Především jak jsem za rybou šel anebo jel. Na Želivce jsem jezdil na rozvrzaném kole na pstruhový potok v&#160;době, kdy lidé ještě spali. Všechno bylo jako v&#160;obrovském přírodním divadle. Tráva a&#160;pole se třpytily v&#160;rose, zpívali ptáci a&#160;u&#160;lesa se pásly srnky, které mě už znaly. Když jsem dojel k&#160;tomu krásnému potoku, byl jsem pln pokory, nabral jsem si do dlaní vodu a&#160;chtěl jsem se pokřižovat k&#160;bohu, ale nikdy jsem to neudělal. Vzpomínal jsem na zastrčenou přehradu nad Janovem, kde jsem se svou mámou Hermínou chytal pstruhy veliké jak kapry a&#160;voda byla zelená jak tráva na nebeské louce, o&#160;které jsem snil. Nejvíc jsem myslil na Křivoklátsko. Na Nezabudický mlýn a&#160;jeho stálé světýlko, které tam zářilo pro pytláky i&#160;pro četníky. Myslel jsem na tajemné úhoře, kteří tudy táhli celí posedlí se svýma malýma hadíma očima na pouti z&#160;moří a&#160;oceánů. Zajímavé bylo, že mnohé z&#160;mého života zmizelo, ale ryby v&#160;něm zůstaly. Byly spojeny s&#160;přírodou, kde neposkakovala směšně škubavá, pouliční tramvaj civilizace. Dnes už vím, že mnoho lidí nejde jen za rybou, ale chtějí být sami jak v&#160;dávných dobách, chtějí ještě slyšet volání ptáka a&#160;zvěře, chtějí slyšet padat podzimní listí. Když jsem tam tak pomalu umíral, viděl jsem především řeku, která v&#160;mém životě znamenala nejvíc a&#160;kterou jsem měl rád. Měl jsem ji tak rád, že dřív než jsem začal chytat, vzal jsem její vodu do mušle z&#160;dlaní a&#160;políbil jsem ji, tak jak člověk líbá ženu. Pak jsem si zbytek vody vchrstl do obličeje a&#160;seřídil jsem prut. Přede mnou plynula řeka. Do oblohy člověk vidí, do lesa pohlédne, ale do pořádné řeky nevidí nikdy. Do pořádné řeky lze nahlédnout jedině prutem.</p>
			<p class="MLP-text">Když jsem někdy seděl u&#160;zamřížovaného okna a&#160;takhle ve vzpomínkách rybařil, bylo to až bolestivé. Musel jsem s&#160;krásou přestat a&#160;myslel jsem na to, že na světě je také špína, hnus a&#160;kalné vody, abych přestal toužit po svobodě.</p>
			<p class="MLP-text">Konečně jsem došel k&#160;tomu pravému slovu: svoboda. Rybařina je především svoboda. Jít celé kilometry za pstruhy, pít vodu ze studánek, být sám a&#160;svobodný aspoň na hodinu, na dny, anebo dokonce na týdny a&#160;měsíce. Svobodný od televize, novin, rádia a&#160;civilizace.</p>
			<p class="MLP-text">Chtěl jsem se stokrát zabít, když už jsem nemohl dál, ale nikdy jsem to neudělal. Snad jsem v&#160;podvědomí toužil ještě jedinkrát políbit na rty řeku a&#160;chytat stříbrné ryby. To rybařina mě naučila trpělivosti a&#160;vzpomínky mi pomáhaly žít.</p>
			<p class="MLP-text para-style-override-1"><span></span></p>
		</div>
</body>
</html>